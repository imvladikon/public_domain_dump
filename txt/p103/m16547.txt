


	
	שִׁיר מַבְרִיחַ-מֶכֶס
	






לִי אֶתְמוֹל הִגִּידָה כַּרְמֶנְסִיטָה,



וְעַצְבוּת לְפֶתַע אֲחָזַתָּהּ:



"עוֹד מַסְרֵק יָפֶה לִי לֹא נָתַתָּ,



עוֹד צָמִיד שֶׁל כֶּסֶף לֹא קָנִיתָ!





רַעְיוֹתַי עוֹנְדוֹת כֻּלָּן מַחְרֹזֶת.



הֵן – חֶמְדַּת סֵוִילְיָה הַפּוֹחֶזֶת.



וַאֲנִי בוֹכָה מִדֵּי אֶרְאֶה זֹאת



גַּם בִּשְׁעַת חִנְגָא וְתַעֲלֹזֶת."





הוֹי, חַכִּי לָבֶטַח!



בְּזָחְלִי בַסֶּלַע



שְׁתֵּי בִרְכַּי תִּכְרַעְנָה



עַל חֹד-צוּר חוֹתֵךְ.





לֹא יַכְאִיב לִי חֶתֶךְ,



לֹא אִירָא מִכֶּלֶא.



דֹּם אָמוּת, גִּיטַנַָה,



עַל אַהֲבָתֵךְ.





עַד לִגְבוּל לֹא רַב לִי עוֹד הַדֶּרֶךְ.



כַּנָּחָשׁ אֶזְחַל בּוֹ לְלֹא מֹרֶךְ.



חֶמְדָּתִי, אַשִּׂיג לָךְ דֵּי-הַצֹּרֶךְ



אַלְמֻגִּים וָמֶשִׁי וּכְלֵי-עֵרִֶךְ.





אַךְ אִם אֵיד יִקְרֵנִי, יְפַת-תֹּאַר,



אִם כַּדּוּר יִמְצָא אוֹתִי בַשַּׁעַר, –



הֵן כִּכְלוֹת שָׁעָה קַלָּה שֶׁל צַעַר,



לְאַחֵר תִּתְּנִי חֶמְדּוֹת-הַנֹּעַר?





הוֹי, חַכִּי לָבֶטַח!



עַל כָּל נִיד וָשַׁעַל



אֲבָנִים תִּפְצַעְנָה



אֶצְבְּעוֹת יָדִי.





לֹא יַכְאִיב לִי חֶתֶךְ,



אַךְ אִירָא מִמַּעַל.



דֹם אָמוּת, גִּיטַנָה –



אַךְ לֹא לְבַדִּי.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16547