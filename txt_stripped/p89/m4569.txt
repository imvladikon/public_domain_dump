


	
	כוכבים מציצים וכבים
	



כוכבים מציצים וכבים / חיים נחמן ביאליק


כוכבים מציצים וכבים,



ואנשים בחשכה נמקים;



הביטה בכל ובלבבי –



מחשכים, ידידי, מחשכים.

ונוצצים חלמות ונובלים,



ופורחים ורקבים לבבות;



הביטה בכל ובלבבי –



חרבות, ידידי, חרבות.

והכל מתפללים לאורה,



ונבלות שפתים בתפלה;



ויגעים הדברים וארכים,



והם נשנים וחוזרים חלילה.

והלילות – הוי, כמה עצלים!



אפלו הלבנה הפגומה –



גם-היא מפהקת עיפה



ומצפה ליום מתוך תנומה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4569