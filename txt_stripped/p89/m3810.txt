


	
	לקדושים
	



לקדושים / חיים נחמן ביאליק

 

ז

 


לקדושים אשר בארץ המה



ואדירי כל חפצי בם


(תהלים ט"ז, ג)

 


אחים לצרה ולמשא קשי-עלכם,



את-סבלות חייכם נשאתם נפרדים,



אך הנה פרץ המשחית בגבולכם –



ותאספו אל בור והייתם לאחדים.


  


אם זקן אם נער, אם אשה אם גבר,



שכבו עתה בטח, אחים לקבר!



פה תחדלו רגז, שד לא יחתכם,



עריץ וחומס לא יוסיף החרידכם.


  


החיים עדנה – הם יאחזו שער,



יראו אחריתכם וילמדו בינה:



כי אוי לעם, נדף כמוץ ביום סער,



ואבוי לאמה, כי נשברה ימינה.


  


ואנחנו החיים, פליטי מטבח,



העדים לאימת חייכם ומותכם,



את-עצמת מכאובינו מה-נשוחח? –



פינו בעפרכם ונדם כמותכם.


 


ובכסות הארץ הטמאה על דמכם,



דם נקי וקדוש, דמי הכפורים,



נחרת בדמי לבבנו את-שמכם



במגלת התענית ובספר היסורים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3810