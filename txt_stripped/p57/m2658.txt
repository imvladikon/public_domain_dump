


	
	[ויהי היום וארוס]
	




ויהי היום וארוס



מטפל בשושנים,



וסמויה מן העין



בין עלים רעננים



שם עקצתו דבורה



באחת אצבעותיו.



וירץ קובל מרה,



מניע אצבע קטנה



מתוך הכאב הנורא,



אל אמו, אל קתירה



הנאה: "אויה, אמי,



בא קצי, מותי נורא:



הערוד נשכני,



זה בעל-הכנפים



הקט, הקרוי – דבורה"



ענתו: "ואם כך אתה



בעקץ דבורה תמה –



אם אתה תפגע באדם,



על אחת כמה וכמה".
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2658