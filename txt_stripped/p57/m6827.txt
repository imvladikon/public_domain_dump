


	
	נגילה, נתעלסה באהבים
	



[נגילה, נתעלסה באהבים] / שאול טשרניחובסקי


נגילה, נתעלסה באהבים,



נריעה, נזמרה-נא, דוד!



כל עוד לא העיבו העבים



שמינו מעלפים חן-הוד;

כל עוד גם פנינו להבים,



גם לבי גם לבך כיקוד;



תר-נער, תר-ששון נצבים,



עד הם לא הרחיקו לנדד;

עד לא נטו צללי ערבים,



כל עוד חיים נשאף, נחמד, –



נגילה, נתעלסה באהבים,



נריעה, נזמרה-נא, דוד!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6827