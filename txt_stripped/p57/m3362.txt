


	
	[ולו היה ביד הזהב]
	



[ולו היה ביד הזהב] / אנקריאון, תרגם שאול טשרניחובסקי


ולו היה ביד הזהב



להאריך שנות-חיי,



הייתי צוברו וצוברו



אף לא אמרתי דיי.



ובבוא אלי המות



ונשאו – והרפה מני.



אך שוא – חיל עפרות-זהב



ממות לא יפדני.



מה-בצע באנחותי,



כי אריד, כי אהימה?



מה הבל אצבר זהב,



ובשרי תאכל רמה.



לכן נגילה, רעי,



ובככוס ייני יענה.



ונעבד לאפרודיטי



על מטה רעננה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3362