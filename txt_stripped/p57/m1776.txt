


	
	רעם ורעם לי מבשרים
	



רעם ורעם לי מבשרים / שאול טשרניחובסקי


רעם ורעם לי מבשרים,



רעמי-אביב העליזים,



כרוז לי, סוד לי: בערבה



אחזו עקבות זרמים פזיזים.

תחת דרדר של אשתקד



אפס שלג רגב-רגב,



ונצן רך צנוע אומר



פתח עיניו לרוח נגב.

כרוז לי, כרוז לי: הוי העורב!



קום עלה מתוך הקריה,



פוצה לך בתוך היערות,



בנחלי-בתות ועל פני ניר-יה.

ועוד לי סוד: לב אמך דוי,



דוי ואומר: "מתי בא הוא?



בושש בני…" והיא מדיחה



כוס של חג, כוס אליהו.



מליטופול, 1907






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1776