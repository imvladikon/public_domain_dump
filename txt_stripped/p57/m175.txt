


	
	שלש אתוונות
	



שלש אתונות (אגדה) / שאול טשרניחובסקי


שלש אתונות משרכות את דרכן,



שלש אתונות – מבאר-שבע לדן:



חומה ושחורה וצחורה, – לאטן.

עברו השלש על-יד צריח מסגד,



כרעה השחורה, כי קראו למועד.



עברו השלש על-יד פתח מנזר,



צנחה החומה מול איקונין משזר.



עברו השלש על חרבה קדושה,



עמדה הצחורה מרכינה את ראשה.

על-גב השחורה, על גבה, סיף רב;



על-גב החומה, על גבה, מטל צלב;



על-גב הצחורה אך שטיח זהב.

אין כלום על גבה בלתי אם-השטיח –



במהרה בימינו ירכב עליה משיח.

תל-אביב, 1939







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/175