


	
	איטשי מאייר (בלדה)
	



איטשי מיאר (בלדה) / שאול טשרניחובסקי


בכפר של פולניה שלשה בחורים



עלו חכלילים כחלות של פורים:

ועוד איטשי-מיאר – יהודי לא-עזור.

עמד איטשי-מיאר הז’ידק, הז’יד,



עמד בבלשת חור ככלי סיד.

לקח איטשי-מיאר, מנוהו חפר



אל גשר על כביש עם הגבול בעיר-ספר.

לקחו גם את יאנק, על סוס בשורות



ראוהו – והסמיקו בשוק בחורות.

לבקו החוחול העקשן וממשך



ציד מנעוריו – ונספח אל תותח.

נכנס איטשי-מיאר אל הקסרקטין



ללעג וקלס לרב ולקטין.

"מבין איטשי-מיאר נכנס לשם מה?



למות בעד פולניה, לשמה ולשמה."

ביש-גד איטשי-מיאר! לא זה הוא הספר…



לו שם, ופרח כבר, היה קומיסר".

דבר הפולקובניק השב כמו זאב:

"אתם גבורי… ופולניה מחכה…



כלנו… ומחי תחת מחי ומכה!

"אתה אוקראיני, פשא-קרב, קום ופעל:

"הז’ידק, אתה קום עשה חובתך:



בא הטלר, קצץ יקצץ פאתך!

"איש איש למקומו, לא יירא, לא יחת!



הכל בעד פולניה האם האחת!"

עמד איטשי-מיאר בתוך חפירה,



חרגה מכונית כבדה ממטירה

סביב כדורים למאות על חוגה, –



נפל אטשי-מיאר ראשון בפלגה.

ועד שלבקו מכונן את כליו –



רסיס של רמון בא קרע את מעיו.

עוד יאנק נמלך אם לפנות או לנוס, –



צנח מרסק, התרסק גם הסוס.

כרו הגרמנים הבור במקור,



כרו וקללו את המת ואת הבור.

ושמה זרקו כמצוה, בלי הסוס,



את איטשי, את יאן, את לבקו ואת הסוס.

תל-אביב, 30.10.40







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1715