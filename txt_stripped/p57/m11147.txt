


	
	מן החדר
	




נערים מן החדר



רוכבים על גב גדר.





עלו על העצים –



אבדו קן וביצים.





מצאו את העזים. –



ולתלוש זקנן פזיזים.





נתקלו באוזים, –



ולנוס הם נחפזים.





עלו על הסלם –



ויוסף ראש לכלם.





פתאם רבם ראו, –



ירדו, התחבאו.





אך יוסף הקטן



מסמר לו לשטן.





נתקע בנעלים



ובמכנסים.





– "יעקב, חיים, אליעזר!



נא היו לי לעזר





טרם רבי ראה



ומצאתני רעה!"







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/11147