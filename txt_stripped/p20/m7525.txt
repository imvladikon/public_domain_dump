


	
	ר' אברהם אבן-עזרא
	



[אחות נגע תורך] / ר' אברהם אבן-עזרא

[מאורה]


אחות נגע תורך / לשום תורך



על לחיך, גם תורך / ענות תורך.

בוגד, לבך ירך, / עוד על ירך



יספק, אם דר דרך / בין דרדרך.



במלאת פסת ברך / תשאי ברך.



אשלחך מבורך / לכרות בורך,



כי לא ברך בירך / יום על ברך.

ראיתי צר גורך / פה, כי גורך



אחר מיום שורך / הפיל שורך,



ובלבתך מרך / הביא מורך,



ושבי גלה צורך / לפני צורך,



ובהעצר מורך / נשחת מורך.

מרפא נגעי צירך / יהיה צירך,



כי רוכב על עירך / יושיב עירך.



מפני לא אורך, / תארי אורך.



דרך ציון אורך, / שכחי ארך



שביך, וגשי אורך – / כי בא אורך!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7525