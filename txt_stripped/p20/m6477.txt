


	
	ר' אברהם אבן-עזרא
	



[אימתי עדן שממת] ר' אברהם אבן-עזרא


אימתי עדן שממת; קומי עלי כי רחמת,



מה יפית ומה נעמת!

בת חיקי, בפניך / חיים וצוף בשניך.



יפי וחן אזניך, / עגיליך באזניך,



ועיניך / בפוך שמת.

רעיתי בין יעלות – / קומי עלי בלילות,



והן תצאי במחולות / ושדיך כאשכלות;



אם אשמת – באוב קסמת.

היך היית לקצפה / בנשים היפה,



כשחר נשקפה; / וכי שמוך לגדופה



אם נפלת – / הוקמת קמת!

מה תתאונני, בתי? / קומי לך צאי אתי!



אביאך לבית תפארתי, / אני אישך ואת אשתי.



עדי עדיך / והתנחמת!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6477