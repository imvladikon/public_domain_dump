


	
	קהלת פרס
	



קהלת פרס / שירי עומר כיאם


משירי עומר כיאם הפרסי על פי תרגומו של פיצג’רלד


תרגם זאב ז’בוטינסקי


גליון שירים, אילן מצל בגיא,



פת לחם זך, נאד יין קל וחי,



ואת, וקול שירך, ומסביב



מדבר – מדבר – זה גן-עדני, זה די!






לראש הדףאחד שואף להוד עולם הזה,



שני חזון שמים יחזה:



לי הב מן המוכן: את הרחוק –



אף אם אשמע בת-קול מרום – אבזה!






לראש הדףמי שפזר כמים זהבו,



מי שאצר מטמון במחבוא:



כזה גם זה – אפרם עפר, לא פז,



ולכרותו מקבר מי יבוא?






לראש הדףאל בית מלון רעוע זה – “תבל”,



פונדק שדלתותיו הן יום וליל,



סולטן אחרי סולטן ברב הדר



בא, גר יומו, וירד לו בצל.






לראש הדףמלאי כוסך – הכוס תשכיח כל –



מה שנפל ומה שעוד יפול.



“מחר”? – אולי מחר אני אצל



בק"ן יובל שנים, שהן “אתמל”.






לראש הדףהלא רבים, זו קדם אהבנום,



מרגליות אל-דפי, פז אל-מום,



שתו כוסם, דור-דור בבוא התור,



וזחלו אחד אחד לנום.






לראש הדףואנו, החגים בזיו כרמי



אשר היה כרמם לפני יומי –



תחת מרבד הטיט נרד גם אנו



ונהי מרבד גם אנו – אך למי?






לראש הדףהא, מה שעוד נותר, את זה נחטף,



את זה נבלע, בטרם בוא חלוף:



כי ש ם – עפר – עפר – ובגבולו



אין כוס, אין שיר, אין שר, וגם – אין סוף.






לראש הדףמה אנו? צל – משחק הצלמנע



בידי כשף מניע: לבנה –



פנס קסמו, ליל-נצח – בימתו



ומזמתו – נסתרת וטמונה…






לראש הדףמה אנו פה? משחק הנרדשיר,



בבות אין-און בידי שחקן טמיר:


הוא מנידן על לוח ליל ויום –


מדריך – מתעה – מדיח – ומסיר.






לראש הדףמה אנו? כדורים שנזרקו;



אין “הן” או “לאו”: כשהכו יכו.



הוא שירה אותם אל ההפקר,



הוא בן דרכם – הוא בן הכל – תיק"ו!






לראש הדףתרשם היד בכתל את החק



ותעלם: אין צער, צם וצחוק,



אין תפלות, אין מחשבות-ערמה



שייף כחן אף הגה בו למחוק.






לראש הדףרקיע – סיר הפוך וריק בתוך,



אשר תחתיו נדונו להבוך –



אל-נתפלל לו: מת, הוא סב אין-און –



נד אין-אונים כמוני וכמוך.






לראש הדףאדם אחרון עם הראשון נברא,



ומני-אז יבול אחרון נזרע;



וגזר יום דין אחרון – יום דין אחרון! –



נכתב מעוד ראשית היצירה.






לראש הדףשגעון יום זה וחבל יום מחר –



כלם בני אתמל, ניני עבר.



נשת! לא נדע מאן ולמה באנו



ואן נלך מפה – נשת, אין-דבר!






לראש הדףוהוא ששם פחים לאין-פלט



בדרך, בה השלכתי לשוטט;



הוא שסבני רשע טרם באתי,



ולו אמעד – יאר אותי על חטא;






לראש הדףהוא, אל יוצר צלמו מטיט שפל,



בורא נחש עם עדן יחד – – אל,



על חטא אשר חטאתי לפניך



מחל-נא לי – ומחילתי קבל!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5877