


	
	על מות הרצל
	



על מות הרצל / נפתלי הרץ אימבר


ביום זה, בתשיעי



באב, בזה החדש,



בת עמי תריעי



עלי חרבן קדש.

היום תבכי פעמים,



כנהר תזילי דמעותיך,



על חרבן ירושלים



ועל מות הרצל בחיר בוניך.

זה ילד יולד בך,



להיות ראש גואליך,



ובידו אנך



לבנות את חרבותיך.

רוי בדמעות קברו



מת בחצי ימיו,



ידע עמי – שברו



ולציון ישים פעמיו…

הנחמי ציון ועדתך



עוד ידרשו שלומיך,



הרצל ירה אבן פנתך



ובניך יהיו בוניך.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1888