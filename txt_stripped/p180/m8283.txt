


	
	שחי לאל יחידה
	



[שחי לאל יחידה] / ר' שלמה אבן גבירול


שחי לאל, יחידה החכמה,



ורוצי לעבד אותו באימה,



לעולמך פני לילך ויומך,



ולמה תרדפי הבל ולמה?



משולה את בחיותך לאל חי,



אשר נעלם כמו את נעלמה.



הלא אם יוצרך טהור ונקי –



דעי כי כן טהורה את ותמה.



חסין ישא שחקים על זרעו –



כמו תשאי גויה נאלמה.



זמירות קדמי, נפשי, לצורך



אשר לא שם דמותך באדמה.



קרבי, ברכו תמיד לצורכם



אשר לשמו תהלל כל נשמה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8283