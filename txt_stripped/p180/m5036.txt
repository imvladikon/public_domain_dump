


	
	שחרתיך בכל
	



שחרתיך בכל‑שחרי / ר' שלמה אבן גבירול


שחרתיך בכל‑שחרי ונשפי



ופרשתי לך כפי ואפי.



לך אהמה בלב צמא, ואדמה



לדל שואל עלי פתחי וספי.



מרומות לא יכילוך לשבתך –



ואולם יש מקומך תוך סעפי!



הלא אצפן בלבי שם כבודך



וגבר חשקך עד יעבר‑פי:



אני על כן אהודה שם אדני



בעוד נשמת אלהים חי באפי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5036