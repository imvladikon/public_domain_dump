


	
	[ידידי סב]
	



ולה אלי בעץ ͘ אלאקרבין אליה וקד בעת ͘ אקלאמא [ולו שיר שכתב לאחד הקרובים לו ששלח לו עטים]

— — — — — / È — — — — — / È — — — — —


ידידי סב ודמה / לחכמה תעז מ- / עשרה שליטים



מרומים שבתך / ודרש בלתך / כדרש לאטים



תנפף תלפיות / וחלילה להיות / שפתיך שטים



אבל לא-יתאפק / לבבך עד-יפק / זממי השטים



והצדקת עדי / ביום באו עדי / עשרת העטים



אשר גבה דרכם / ואם-אגיד ערכם / שפתי ממעיטים



כזהב עת צקת / כמראה ברקת / כדרים ובהטים



כספיר וכלשם / כחוטי הגשם / כגבי שרביטים



וכתאשור וברוש / כשרביט אחשורוש / כחצים ושבטים



כלבנת קרן שן / כצהר מן דשן / כסלת החטים



כקרני מזבח / כמו ראש גבח / כתרים נמרטים



כקנה עם-קדה / כמו אצבעות שדה / כצורני עיטים



כעמודי בירה / וכקני המנורה / כבדי עצי שטים



אשר הם למחוקק / בעד כל-דב שוקק / רמחים ושלטים



לשונם דק כחוט / וכחץ השחוט / ידבר משפטים



תניפם יד-אמן / והם לפאת תימן / כלב חכם נטים



ואט ילכו ולאט / ואם-בם יד תשלט / ינוסון כפליטים



וחרקו שן חרק / והאגרת רק / פתנים מלעיטים



חשב האגרת / כמו ים-כנרת / והמה כמשוטים



יגלו בה סודות / כצצי השדות / ואינמו בוטים



כברק בה יברק / וכצפרים ישרק / אשר אכל לקטים



ודרך עוף דרכם / אשר ביבש חכם / ירצון לרהטים



בלי גרון קרא / יביאון כל-דברי / ספרד לפוטים



דברם ינכר / ופימו יסכר / בקרב ילקוטים



שאר טלם חרב / ובמרירי שרב / כסותימו עטים



וכרבות הקרה / וקרח הנורא / לבושם מפשיטים



קשרי גביהם / כאלו מתניהם /חגורי אבנטים



שמך בהם אחרש / בשיר כבשמים ראש / כסותיך לוטים



יישר כל-עקב / ויתנך יעקב / כיעקב לשבטים.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2094