


	
	באחד גלגולי
	



באחד גלגולי / רחל המשוררת


ההייתי חיה בין חיות השדה



בימים רחוקים, באחד גלגולי?



ומאז לי קרבת האחות לחי



ואימת האדם הרודה?

אפרת הנוצה וחסרת המגן



גלגלה-פרפרה בי נשמת צפור?



מנגינה עגמומית, אהבת הדרור –



הן ממנה, ממנה שתיהן.

ואולי בגלגול הרחוק-קדום



הייתי גבעול-עשבים ירקרק?



ולכן באמי-אדמה אדבק,



ומנוחי בחיקה השחום.

שלהי קיץ, תרפ"ט







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2817