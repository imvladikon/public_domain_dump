


	
	ואם לא רפאה
	



ימחץ וידו תרפינה / רחל המשוררת

(איוב ה', י"ח)


ואם לא רפאה היד המוחצת



אם אין לה צרי לצקת ללב



חטוא לא חטאה לי – בחרתי בעצב



היטיבה עמי כי רציתי בכאב.

רציתי בכאב. בכאב מנצח,



בכאב מטהר, מעניק ומפרה;



כאת-החורשים לי חדו הפולח,



נטפי דמעותיו כאגלי היורה.

בנוף עצבון קמה משתרעת, –



גרני השוממת נכון לך יבול!



ואם לא חבשה היד הפוצעת –



הגדילה חסדה… גמלה לי הגמול…

ה' אדר, תר"ץ







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6211