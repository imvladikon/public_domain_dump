


	
	כאן על פני האדמה
	



כאן על פני האדמה / רחל המשוררת

למ. ב.


כאן על פני אדמה – לא בעבים, מעל –



על פני אדמה הקרובה, האם;



להעצב בעצבה ולגיל בגילה הדל



היודע כל כך לנחם.

לא ערפלי מחר – היום המומש ביד,



היום המוצק, החם, האיתן:



לרוות את היום הזה, הקצר, האחד,



על פני אדמתנו כאן.

בטרם אתא הליל – בואו, בואו הכל!



מאמץ מאחד, עקשני וער



של אלף זרועות. האמנם יבצר לגל



את האבן מפי הבאר?

תל-אביב, תרפ"ז







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4339