


	
	חדר האוכל
	



חדר האכל / פרנסיס ז’ם, תרגמה רחל


יש ארון שהועם ברקו,



שמע את קול דודותי,



שמע את קול אבי-אבי,



שמע את קול אבי.

לזכרונותיו הארון נאמן,



וטעות לאלם לחשבו,



כי אני מספר עמו.

ויש אורלוגין עשוי עץ.



לא ידעתי למה נדם קולו,



לא אחפץ על זה לשאלו;



יכול היות כי נשבר



הקפיץ שקולו שם נסתר,



פשוט, כקולו של איש מת.

ויש גם מזנון ישן



שריחו כדונג וכרבה,



אגסים ולחם ובשר.

זה משרת מסור. הוא יודע



כי אין לגנב דבר.

סרו אלי הרבה אנשים ונשים



שכפרו באלה הנשמות הקטנות.



ואצחק כי יחשבוני יחידי בכאן



עת יאמר אורחי, בדרכו על מפתן:



– מה שלומך, האדון ז’ם.

לשאר תרגומי רחל







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8542