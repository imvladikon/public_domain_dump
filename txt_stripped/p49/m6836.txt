


	
	התנחומים תדבר
	



התנחומים תדבר / ר' שמואל הנגיד

וקאל פי תעזיה אלנאס לה ענה

ואמר על התנחומים שנחמוהו האנשים עליו


התנחומים תדבר על לבבי –    ואיכה אחריו נחם ושבר?



ואיך לי אחרי יצחק תבונה     וחיים אחרי שמתיו בקבר?



שעו מני ואל תרבו דברים,     ועזבוני ועמדו לי לעבר,



והאיצו ופגעו לי בתנין       אשר שכל – ויהיה לי לחבר,



ואמרו לו יקונן ואקונן –      ותראו מי במר שיח יגבר.



חברי, אל תדמו איד לאידי     ולא שברי, במות יצחק, לשבר!

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6836