


	
	קראתו רב
	



קראתו רב / ר' שמואל הנגיד


ולו עוד, יוקירו השם.

קראתו רב ישעיהו, ושם ‘רב’    לאיש כזה יחתך מ’מריבה '



ובן-לקיש מקרא רב בטרם     יהי חכם ודורש במתיבה.



הלא תדע פעלת אל, אשר שת    אלי טובה ואל רעה נתיבה,



ורוצה לאחז דרך אלי טוב     ורע, ימצא נתיבתו רחבה,



ודרך כל אשר הטיב – רחוקה    וקשה, ואשר הרע – קרובה,



אבל סוף הקרובה – ראש פתנים,  ואחרת מתוקה וערבה.



שבה עם טוב והתחבר לאיש טוב  ואל תהיה לך עם רע ישיבה,



ואל תתרע לרעים, יחזו את     שנוא האל כאביי ורבא,



ולא תהדר פני רשע ונבל,      ואל צדיק יאהבך נדבה.

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1889