


	
	הצנונות, הסלקים, הגזרים...
	




הצנונות, הסלקים, הגזרים,

לרבות כל שאר הירקות

בתלמים או בסלי הנצרים,

מדברים תחנונים ורכות:



עלינו מתוך החולות,

נמסרנו לידי הירקן;

ונשים בציון יכולות

להביא לכלנו פרקן.



היינו אלפים דונם

נהיינו כתשעת אלפים.

אך הגידו, היכן הוא קונם

של הגדולים היפים?



האמנם ירקנו ירקב

בגנה, במחסן ובשוק,

וירק לא־שלנו ירכב

על זה העברי החשוק?



זכרו נא שירי בראשית

ששרנו עם כל עליה;

קנו תוצרת עברית חקלאית

ושירו נא “עגבניה”.




הארץ, 18.6.1937






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16790