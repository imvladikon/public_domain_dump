


	
	[ליל כוכבים, ליל נגה ומנוחה]
	




ליל כוכבים, ליל נגה ומנוחה.

נח היקום מתוך עדנה ופנוק;

שעה זו שעת התגלות לבבות

ובחיק אמו מתעדן התינוק.



שכינת לילה נתגלתה בשחקים,

חי העולם את חיי הדממה;

שני יצורים, אני ופנקסי,

עודם ערים על פני האדמה.



אין לי כלום מלבד ספרים למקרא.

ואשה ובנים אין עמי;

מה זה אעשה, מה אעשה הלילה –

הבה אכתב אגרת לאמי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16926