


	
	למען הפרנו את בריתך הצור
	



למען הפרנו את בריתך / ר' משה אבן-עזרא


למען הפרנו     את בריתך



הצור, מרדנו     באמרתך



ועקב מעלנו     תורתך



בעלונו אדנים       זולתך    ישע' כו יג

מחמדי כלו     בני ישמעאל


ובשרי בלו      קדר ואדבאל

נועדו ויאכלו     את ישראל


והם נחלתך        בני בריתך:  מל"א ח, נא

שממון הושם    מחמד מעוני



ונביות ומבשם    פשטו עדני



וימלאו כרסם    ממעדני



והצילו עיני        לעמתך:   ש"ב כ. ו

היינו לשמה     בידי שמה



ולבזה למזה     ונפיש וקדמה


וירדנו דומה     בפרך דומה


איה גבורתך        וקנאתך?   ישע' סג, טו

נקם נקמתנו     אלהי עולם


ודון בם דיננו    חוקר נעלם


ואל חיק אויבינו   נשלם גמולם



ונודה ונספר        תהלתך:    תה' עט, יג
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2959