


	
	מה לי וזמן יכאיב כואב
	



מה לי וזמן יכאיב כואב / משה אבן עזרא


מה לי וזמן יכאיב כואב, / יצפר לניד צפור נודד?



איכה ירוץ לשלל שלול / או איך שדוד יהיה שודד?



כי לו הצר לעלות מבצר / והיות שמה על גג בודד:



לא ישמע רק מספד תנים / או בן-יענה כי יתנודד,



נגדו ירחיב נשר קרחה / ועלי פיהו הוא יתגודד.



עם כוכבים הכין רבעו, / גם תחתיו שת ענן רודד,



צוה לספר כוכבי מרום / או רקיע להיות מודד.



הה על ארץ אין בה רע / ינוד לו או בו יתעודד!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5047