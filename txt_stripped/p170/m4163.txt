


	
	מפלאי מרומות
	



[מפלאי מרומות] / ר' משה אבן-עזרא


מפלאי מרומות  נטיו בחכמה



וממופתי אדמות נתלו על בלימה



ידעתי כי כל תוכל באון ועצמה



ולא יבצר  ממך מזמה:

שחקים אשר נתלו כאהל נמתחו



לעד לא יבלו  וגם לא יזחו



והארצות נתלו  ולמטה שחו –



ולו יאו אל יכלו  כעשן נמלחו



ועמם האדמה  תשאה שממה:

הכינות פגרים  ונפחת נשמות



אלה לעפרים  ואלה למרומות



וכן חלק יצורים נקמות ונעימות



ונפשים טהורים יראו בעין מזימות



אותות תעלמה  הכינות בחכמה:

יגיע כפיך  אלוה אל תחבל



ובעלות קצפך  מלאכתך אל תנבל



היחרה אפך  על סס כציץ נובל



או תקח נקמה  מעפר ורמה?!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4163