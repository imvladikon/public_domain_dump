


	
	בסתו
	




כבר נשבה הצנה הזעומה,



התחילו הימים הנובלים,



בחוצות נגררים בני-אדם,



מכוצים את גופם וסובלים…

השחר על ראשי התרעם,



התחמקה השמש הנאוה,



ציץ היה בגני וימל,



שביב היה בלבי וכבה…

ועיני כי אשא למרחק –



ערפל וישימון לי נראים.



שם אוצר הרוחות החנוקים,



הבוכים בלילי-סגרירים.

העולם התקפל אל תוכו



וידם בזרעות הגויעה.



על גני צורח העורב



ובשורת-צלמות בפיהו…

תר"ע







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2425