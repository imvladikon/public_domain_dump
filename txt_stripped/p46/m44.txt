


	
	עשת ברזל וחצצרה
	



עשת ברזל וחצצרה / יהודה ליב גורדון


מחמר אחד



הן קרצנו יחד



– את פי העשת החצצרה שאלה –



ומדוע כה את מני נבדלה?



אני כמעט רוח



צח בי יפוח



ובקול פחדים חיש הנני צוללה;



ואת לו במטה אותך יחבטו,



לו גם לפתותים את גוך יכתו,



לא תשמיעי קול אך תדמי סלה.

זה פשר הדבר לדעת תשאלי



– ענתה העשת



לא ידעה בשת –



יען כי רקה את לכן תצללי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/44