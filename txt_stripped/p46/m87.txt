


	
	משלי לסינג
	



א. החזיון

  


במחשכי היער ההוא, אשר נסתרתי בו כבר פעמים רבות לשמוע שיחת בהמות שדי, רבצתי בנאות דשא, על מי מנוחות, ואנס כחי להלביש את אחד משלי רקמות השיר ולהביא צוארו בחרוזים, כי כן נסה ל’פונטין להלביש את המשל מחלצות כאלה וילבשהו. חשבתי מחשבות, קרבתי, רחקתי; רסיסי זעה נזלו על מצחי מרוב עבודה; עמלתי, יגעתי – ולא מצאתי; ואקום מר בחמת רוחי – והנה המלאך הממנה על המשל בעצמו ובכבודו עומד לנגד עיני.



ויען המלאך הדובר בי ויאמר: בן אדם, למה תכלה כחך לריק ועתך לבהלה? רב לאמת כי תתכסה במעטה המשל, ומה-לך ולחרוזי השיר על צורוניה? האם תאמר לבשם את הבשם? הנה זאת תורת המשל: מחשבתו בעצה יכין לב המשורר; מדברו יהיה נאוה וקל כדבר אחד האדם, ובלקח מוסרו – בינת נבונים תסתתר.



עודני מתבונן לענות ויעל המלאך מעלי, ואולם אנכי שומע את קוראי מתלחשים, ולא יאמינו בי, לאמר: “לא נעלה המלאך מעליך ולא נראה לך מעולם! כי-אם מלבך הוצאת מלים, יען כי אין לאל ידך לכתוב משליך בשירים, ותשימם בצדיה בפי מלאכך. אהה, למה רמיתני”?!



כן דברת, קוראי היקר, לא נעלה המלאך מעלי ולא נראה לי מעולם, כי-אם משל משלתי ואתה שמעת ותוסף לקח. ואולם לא אני הראשון ולא אני האחרון אשר ינבא חזון לבו ובפי מלאך אלהים אותו ישים לדבר.


ב. הדרור

  


“מה-זה תעשו פה”? שאלה דרור רכה בשנים את הנמלים החרוצות.



– “אכל לחרף נצברה!” – מהרו הנמלים לענותה.



– טוב מאד מעשיכן," אמרה, “וגם אני כמוכן אעשה.” ותחל לאסוף המון זבובי מות ופרעושים מתים להביא אל קנה.



– “מה העבודה הזאת לך?” שאלתה אמה.



– “אכל לימות החרף,” ענתה, “אספי-נא גם את אמי, אספי. דרכי הנמלים ראיתי וחכמתי”.



– “הרפי נא בתי!” הוכיחתה אמה. “אל-נא תלמדי מעשי הנמלה הרומשת על הארץ כי לא דרכיהן דרכי הדרור אשר תעוף בשמים. העבודה הזאת להם ולא לנו; כי נחלה טובה מהם הנחיל לנו יוצרנו. בעבור הקציר, ככלות הקיץ, נסעה ונלכה מזה, ובארצות נגב, מקום שם יאורים חמים רחבי ידים, נישנה שנת מנוחה, חפשים מדאגה ואנחה, עד אשר ניקץ לקץ הימים לחיים חדשים, בשוב האביב לחדש פני האדמה.”


ג. השה

  


ימים רבים התענה השה תחת יד נוגשיו עד כי כשל כח הסבל. וישפך שיחו לפני אלהי הצבאות לראות בעניו ולהקל על סבלו מעל שכמו.
ותעל תפלת השה בעת רצון, ויאמר אלהים אל השה: צדקת, שה תמים, כי בראתיך ערום מכל נשק, ואין מגן לך ביום רעה. ועתה במה אתקן את המעות הזה? התחפץ כי אשים מתלעות לביא בפיך ופרסות אבירים על כפות רגליך?



"לא, לא! קרא השה. בקהל חיתו טרף אל נא תחד נפשי!



או אולי – הוסיף האלהים – אשים חמת עכשוב תחת שפתיך ומרורת פתנים בקרבך?"



"הוי! – ענה השה, הנחשים השרפים שנואי נפש כל המה.
– ומה אפוא אעשה לך? – שאל האלהים – אולי אצמיח קרן על מצחך וגיד ברזל ערפך אשימה?



“אף לא זאת, אל רחום וחנון! – התחנן טוב הלב – כי אז אהיה נגח כשור ובכל אשר אפנה ארשיע”.



– אף אמנם כן! אמר אלהים. כי-אם לא תהיה לאל ידך להרע לאחרים, אז לא יזהרו המה מנגע בך לרעה.



"אם כן אפוא – נאנח השה וישב אחור – הניחה לי וכאשר הייתי אהיה; פן בהיות לי היכלת יבא בי גם החפץ לעשות רעה; וטוב לי לנטות שכמי ולסבול עוד, מאשר ישועו מזרועי רבים.



ויברך אלהים את השה ביום ההוא וישכח רישו ולא התאונן עוד.


ד. השועל והנמר

  


מי יתן לי הגבורה והמרוץ אשר לך"! אמר שועל מקנא אל הנמר.



– ובלעדי זאת – שאל הנמר – אין בי כל מאומה אשר תחמוד יפיו בלבבך?



“אינני רואה כל מאומה”!



– ועורי היפה הנקד והטלוא? – הוסיף הנמר – הנה הוא מלא חברברות שונות ושלל צבעים, כחליפות רוח חכמתך קרבך; ולו לבשת כתנת עור כזה והיה רוחך מבית ועורך בחוץ תמים יחדיו.



"הנה בעבור זאת אמאן בו! ענה השועל, כי זה כל חפצי לבלי אראה לעינים כאשר הנני ללבבי ולו חנני אלהים, ונתן לי נוצת כנף תחת שערותי לבלי יכירוני כל רואי.


ה. הרועה והנותן זמירות בליל

  


“השמיעני את קולך, צפור נעים,” אמר רועה צאן אל הזמיר בערב ערב אחד מערבי האביב.



“הוי! ענה הזמיר, הנה הצפרדעים ישאו קולם ישרוקו, מן האגמים ומן היאורים, עד כי אין נפשי להשמיע קול רנתי אני. האינך שומע את שריקותיהם?”



"שמע אשמע צעקתם! " ענה הרועה, אבל לולא נדמית אתה כי אז לא שמעתים.


  


[הכרמל, שנה ג‘, תרכ"ב, גליון ב’ (כ' תמוז), גל' ד' (י"ב אב) גל' ז' (ג' אלול)].


ו. בריאת האדם

  


חפץ אחפץ לברוא את האדם – הרעים אל הכבוד בקול גאונו מעל כסא כבודו, וישמע הקול מדבר מארבע רוחות השמים.



אז יבאו שלום אש ומים ועפר ויתערבו יחד; חמר גלם קרץ מהם, והרוח בא ויעבר בו. בצק נלוש זה מנח לפני אלהי השמים.



“מה-דמות אערוך לאדם?” – שאל היוצר את כל צבא השמים העומדים עליו מימינו ומשמאלו.



– תן-לו געל פנים! – קרא השטן – ובגבה לבו ללכת תועה בדרכיו יביט אל תארו ויפול לבבו.



– תן-לו עיני הליש המזרות אימה – אמר מלאך אכזרי – למען תמוגגנה לבב אויבו בקרבו והפיצהו לרגליו.



– ילך כתולע על גחון – יעץ מלאך הענוה – למען תזכירנו האדמה אשר יזחל עליה מקבת בור נקר משם, ותשח רום עיניו.



– תן-לו דמות האריה – דבר מלאך הגאוה – למען שאתו תבעת סובביו ומרגז קולו יחתו, יתנו לו כבוד ועז, ישימו יד לפה וידמו.



“ומה-בפיכם גם אתם?!” דבר האלהים אל שלשת המלאכים ראי פניו, הם מלאכי חמלה, חכמה ואהבה.



– לא מזרה פחד ומפיק אימה יהיה האדם – אמר הראשון – הערה עליו הרוח לרחם על אויביו, למחל ולסלח להם על פשעיהם, לא דמות הארי ולא עיני הליש יהיו לו; הוד והדר תשוה עליו.



– תמשילהו במעשי ידיך – יעץ השני – ועל כן תן-לו רחב לב, חכמה ודעת, וילך קוממיות.



– יאהב ויאשר בארץ! – דבר מלאך האהבה – אל רחום וחנון! עשה אותו כדמותך וכתבניתך ויהי צולח!



– “כן דברתם!” – נשמע קול שדי מעל כסא כבודו. ויברא אלהים את האדם בצלמו.

[כ“ו טבת, תר”מ]







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/87