


	
	הכלב והבשמים
	



הכלב והבשמים / שארל בודלר, תרגם דוד פרישמן


“כלבי היפה, כלבי הטוב! גשה נא הנה ושאפת אל אפך ריח עדנים מבקבוק שמן המור, אשר קניתי בחנות של בשמים מן הראשונות שבעירנו”.



הכלב הקריב וינפנף את זנבו: הלא היא התנועה שערכה אצל הבריות הללו הוא כערך השחוק אצל בני אדם, ויגש את חוטמו הלח אל פי הבקבוק. פתאם נרתע לאחוריו בחלחלה, והתחיל נובח לעמתי בקצף ובגערה של תוכחה.



“הוי כלב אמלל! לו הושטתי לך מלוא הכף גללים, כי אז הריחות אליהם בחמדה, ואולי גם אכלת אותם למעדנים. אכן דמית בזה אל הקהל הגדול, שעלינו להיות נזהרים לבלתי הגיש אליו בשמים נבחרים המכעיסים אותו מאד, כי אם להכין לו מטעמים מן הסחי והחלאה אשר אהבה נפשו”.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4529