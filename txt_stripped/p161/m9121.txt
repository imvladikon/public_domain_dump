


	
	[יוסד האדמה ומציב גבוליה]
	




יסד האדמה ומציב גבוליה



ושם זהר בחמה להאר מאפליה



המאיר לארץ ולדרים עליה

האל הבונה בשחק מעלותיו



ומחליף ומשנה זמניו על בריותיו



אשר קדמון יכנה כי הכל תלדותיו



ומי יכחש והנה למול עיניו עדותיו



ועצמתו גלויה ואנחנו פעליה

ומי יספר גדלו ועצם נוראותיו



וימצא ערך לו וישיג את נפלאותיו



ומקום לא יכילו והוא מכיל פעלותיו



בכל שת שבילו להראות עז גבורותיו



וכל פעלה מה לו ואת כל מהלליה

דביר קדשך תקומם והשב את כהנינו



וקרננו תרומם וקומה צור לדיננו



ואויבנו תהמם למלאת שיר לשוננו



ובנה עיר ציון ונחם את אבליה

השב לי ששוני כמאז צור ישועתי



והסר את יגוני ואל תחרש לדמעתי



ועבר על עוני ואל תפן לאשמתי



וסכה נפלת חיש תפרש צלליה.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/9121