


	
	[קחה מן ההדס מנחת ענפיו]
	




קחה מן ההדס מנחת ענפיו



אשר פרש עלי ערשך כנפיו



אשר נתן רפידתו ידידות



ורצף אהבה נתן רצפיו



ורוח נאצל מבית אצילים



נשאו לידיד רוח נשפיו



אמיר בשם יניפוהו נשמות



ויזל מר ונפת על מניפיו



סעיף תמר וצמרתו כליל חן



ולידידו תרופה מטרפיו



וגן נעול שמרוהו כרוביו



ופרדס חן סבבוהו שרפיו



קרב חתן ואל-תירא, למען



בידך אות להפר את-כשפיו.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/9043