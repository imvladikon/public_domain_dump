


	
	[בתולות על שירתן וכנור על נגינתו]
	




בתולות על שירתן וכנור על נגינתו



לעלז היום בחתן יצא מחפתו

היכל כבוד כלו ואברת שדי צלו



צאו וראו קהלו כעטרה שעטרה-לו



אמו ביום חתנתו

יורש משרת יולדיו אהל נאמנו יתדיו



וגם הוא הוציא חסדיו וכבוד עשה עמודיו



ונדיבות רפידתו

מקנאיו יאמרו אשריו בשלמו לאל נדריו



כי ימלא מקום הוריו ובחצים מבני נעוריו



ימלא את-אשפתו

כזאת תהיה משאלת בית והון וממשלת



ואשת נעורים משכלת ויותר מזאת לתוחלת



יי הוא נחלתו

זמנו למלאת תאוה ראשו משוש וחדוה



וסופו אחרית ותקוה ולהיות סכת שלוה



סביבותיו סכתו.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3322