


	
	שיר לגליל
	



שיר לגליל / חנה סנש


הריך, גליל, ככל ההרים.



צהב וירק וסלעים וכרים.



מבין צלעותיך הצל הקליל.



אולם ההרים – עוד לא זה הגליל.

וגם שדמותיך, ככל השדות.



בחיק אדמתם צפונים הסודות



של לחם לבן, של הפרי האציל.



אולם השדות – עוד לא זה הגליל.

וכן גם בניך, ככל אנשים.



ימי העמל, ארכים וקשים.



חרתו חריצים עמקים על פנים.



אולם הגליל – לא הוא הבנים.

על פני ההרים ובלב הבנים



קסם זכרון מאלפי השנים.



הוא הבוכה בצלילי החליל.



הוא הגליל.

נהלל, 29.5.1941


לדף
הראשי של
פרויקט
בן-יהודה






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7362