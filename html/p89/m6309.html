<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יונה החייט</title>
	<meta name="author" content="חיים נחמן ביאליק"/>
</head>
<body>

<h1 id="יוֹנָההַחַיָּטחייםנחמןביאליק">יוֹנָה הַחַיָּט / חיים נחמן ביאליק</h1>

<p>מספורי אחד ה&#8220;חטופים&#8221;. קטע.</p>

<blockquote>
<p>מִי אֲנִי, בַּעֲוֹנוֹתַי? חַיָּט כָּפוּף עַל מַחְטוֹ –</p>
</blockquote>

<blockquote>
<p>לֹא אֶשְׁאַל אֶת-אֱלֹהִים וְלֹא אֶתֵּן פִּי לַחֲטֹא,</p>
</blockquote>

<blockquote>
<p>אַךְ בְּזָכְרִי אֶת-הַיָּמִים הָהֵם הַנּוֹרָאִים</p>
</blockquote>

<blockquote>
<p>יִתְקְפוּנִי בַלָּהוֹת וִיבַעֲתוּנִי חֲלוֹמוֹת רָעִים.</p>
</blockquote>

<blockquote>
<p>יְהוּדִים בְּנֵי רַחֲמָנִים וּבְנֵי גוֹמְלֵי חֲסָדִים</p>
</blockquote>

<blockquote>
<p>בִּידֵיהֶם הֶעֱבִירוּ לַמֹּלֶךְ יְלָדִים;</p>
</blockquote>

<blockquote>
<p>אַכְזָרִים מִנְּמֵרִים וּמִזְּאֵבֵי עֶרֶב</p>
</blockquote>

<blockquote>
<p>פָּשְׁטוּ חוֹטְפִים בָּאָרֶץ וַיְשַׁחֲרוּ לַטָּרֶף,</p>
</blockquote>

<blockquote>
<p>וּכְהִנָּשֵׂא טְלֵה חָלָב, שֶׂה יוֹנֵק מֵעֵדֶר</p>
</blockquote>

<blockquote>
<p>מִבַּיִת נֶחֱטַף יָתוֹם וְיֶלֶד מֵחֶדֶר.</p>
</blockquote>

<blockquote>
<p>אָז רָגְזוּ הַשָּׁמַיִם, הָאֲדָמָה רָגָזָה</p>
</blockquote>

<blockquote>
<p>מִבְּכִי אָבוּת זְקֵנִים וְאִמּוֹת רַחֲמָנִיּוֹת,</p>
</blockquote>

<blockquote>
<p>וֵאלֹהִים הִסְתִּיר פָּנָיו, עֵינָיו הַצּוֹפִיּוֹת,</p>
</blockquote>

<blockquote>
<p>שִׁקֵּץ אֶת-עֱנוּתָם וּתְפִלָּתָם בָּזָה.
<br><br />
לֹא נוֹלַדְתִּי וּמַחְטִי בֵּין אֶצְבְּעוֹתָי, –</p>
</blockquote>

<blockquote>
<p>חַיָּטִים מֵעוֹלָם לֹא הָיוּ אֲבוֹתָי,</p>
</blockquote>

<blockquote>
<p>אַף אֵין בַּעַל-מְלָאכָה בְּכָל מִשְׁפַּחְתִּי,</p>
</blockquote>

<blockquote>
<p>וְלוּלֵא בֵּינוּשׁ הַחַטְפָן, תִּרְקַבְנָה עַצְמוֹתָיו,</p>
</blockquote>

<blockquote>
<p>מִי יוֹדֵעַ אִם כָּעֵת הִגַּעְתִּי לְמַחְטִי.
<br><br />
אָבִי הָיָה אִישׁ פָּשׁוּט, תָּמִים כְּכָל-אֲבוֹתָיו,</p>
</blockquote>

<blockquote>
<p>יָרֵא אֶת-אֱלֹהִים וְחָרֵד עַל מִצְוֹתָיו,</p>
</blockquote>

<blockquote>
<p>מְטֻפָּל בִּשְׁמוֹנָה בָנִים, טָרוּד וְשָׁקוּעַ</p>
</blockquote>

<blockquote>
<p>בְּבַקָּשַׁת פַּרְנָסָה כָּל-יְמֵי הַשָּׁבוּעַ;</p>
</blockquote>

<blockquote>
<p>וְלוּלֵא מָשְׁכָה אִמִּי, אֵשֶׁת הֶחָיִל,</p>
</blockquote>

<blockquote>
<p>יַחְדָּו עִמּוֹ בָּעֹל וַתִּלְוֶנּוּ בַעֲמָלוֹ,</p>
</blockquote>

<blockquote>
<p>מֵעֲלוֹת הַשַּׁחַר עַד אַשְׁמוּרָה בַלָּיִל –</p>
</blockquote>

<blockquote>
<p>רָבֹץ רָבַץ תַּחְתָּיו מִכֹּבֶד סֻבָּלוֹ,</p>
</blockquote>

<blockquote>
<p>אָכֵן כָּבֵד הַנֵּטֶל אֲשֶׁר נָשְׂאוּ עַל-שָׁכֶם.</p>
</blockquote>

<blockquote>
<p>אַךְ אֵל-חֶסֶד אֱלֹהִים – וַיַּטְרִיפֵם לָחֶם,</p>
</blockquote>

<blockquote>
<p>שֶׁבֶר רַעֲבוֹן בֵּיתָם, דֵּי נַהֵל יַלְדֵיהֶם</p>
</blockquote>

<blockquote>
<p>בְּפַת חֲרֵבָה, בִּשְׂכַר לִמּוּד וּכְסוּת לְמַעֲרֻמֵּיהֶם,</p>
</blockquote>

<blockquote>
<p>כְּבוֹד שַׁבָּת וּמוֹעֵד לֹא הֵפַרְנוּ, חָלִילָה,</p>
</blockquote>

<blockquote>
<p>הַכֹּל הוּכַן לִסְעֻדָּה: בָּשָׂר, דָּגִים וָיָיִן;</p>
</blockquote>

<blockquote>
<p>וּבְשׁוּבֵנוּ בָעֶרֶב מִבֵּית הַתְּפִלָּה</p>
</blockquote>

<blockquote>
<p>בְּלִוְיַת אוֹרֵחַ – רָאִינוּ עַיִן בְּעַיִן</p>
</blockquote>

<blockquote>
<p>מִכָּל-פִּנּוֹת הַבַּיִת, מִכָּל זָוִית אֲפֵלָה,</p>
</blockquote>

<blockquote>
<p>אֶת-מַלְאַךְ הַשָּׁלוֹם הַמֵּאִיר לָנוּ פָנָיו,</p>
</blockquote>

<blockquote>
<p>וּלְקוֹל זְמִירוֹת שִׁמְשׁוֹן וְשֵׁשֶׁת בָּנָיו</p>
</blockquote>

<blockquote>
<p>צָלְלָה כָּל-הַשְּׁכוּנָה, כָּל-הָעִיר צָהֲלָה.
<br><br />
מִשְּׁמוֹנַת הַיְלָדִים שִׁשָּׁה הָיוּ זְכָרִים,</p>
</blockquote>

<blockquote>
<p>שְׁנַיִם בְּבֵית הַמִּדְרָשׁ, אַרְבָּעָה בַּ&#8220;חֲדָרִים&#8221;.</p>
</blockquote>

<blockquote>
<p>אֶת-רֵאשִׁית לֶחֶם פִּיהֶם בֶּעָמָל מָצָאוּ</p>
</blockquote>

<blockquote>
<p>אֲבוֹתַי בְּחֶדְוָה לַמְּלַמְּדִים נָשָׂאוּ;</p>
</blockquote>

<blockquote>
<p>וּמֶה עָלַץ לִבָּם בְּשָׁמְעָם לַבְּקָרִים,</p>
</blockquote>

<blockquote>
<p>וּבַאֲשֶׁר הָלְכוּ מִפִּי לוֹמְדִים מֻפְלָגִים</p>
</blockquote>

<blockquote>
<p>תְּהִלַּת בְּנֵי שִׁמְשׁוֹן, הַ&#8220;כֵּלִים הַיְקָרִים&#8221;;</p>
</blockquote>

<blockquote>
<p>וַתֵּדַעְנָה גַם הַיּוֹשְׁבוֹת בְּשַׁעַר הַדָּגִים</p>
</blockquote>

<blockquote>
<p>כִּי חָנַן אֵל אֶת-יֶנְטֶה בָנִים יְשָׁרִים.
<br><br />
כִּי אָכֵן חֲמוּדוֹת הָיִינוּ לְאָבִינוּ –</p>
</blockquote>

<blockquote>
<p>הַ&#8220;זָּקֵן&#8221; מִצֶּ&#8217;רְנוֹבּוֹל רָאָנוּ וַיְבָרְכֵנוּ.</p>
</blockquote>

<blockquote>
<p>אֶת-הַלַּיְלָה הַהוּא לָנֶצַח לֹא אֶשְׁכָּחָה</p>
</blockquote>

<blockquote>
<p>וְזִכְרוֹ לֹא יָסוּף עַד עוֹלָם מִלְּבָבִי:</p>
</blockquote>

<blockquote>
<p>הַצַּדִּיק הַזָּקֵן, זֵכֶר קָדוֹשׁ לִבְרָכָה,</p>
</blockquote>

<blockquote>
<p>עָבַר פַּעַם עַל עִירֵנוּ וַיֵּט אֶל בֵּית אָבִי,</p>
</blockquote>

<blockquote>
<p>וַיִּנָפֵשׁ מִדַּרְכּוֹ וַיַּעַשׂ שָׁם לָיְלָה –</p>
</blockquote>

<blockquote>
<p>(זְכוּת נִתְגַּלְגְּלָה לְאַבָּא, לֹא אֵדַע בַּמֶּה זָכָה?)</p>
</blockquote>

<blockquote>
<p>אָבִי שָׁמַר פִּיו, לֹא גָרַע מֶנּוּ עָיִן,</p>
</blockquote>

<blockquote>
<p>וּכְטוֹב לֵב הַצַּדִּיק בְּמִשְׁתֵּה הַיַּיִן</p>
</blockquote>

<blockquote>
<p>הֵרִים גַּבּוֹת עֵינָיו הָעֲבֻתּוֹת לְמַעְלָה</p>
</blockquote>

<blockquote>
<p>וַיִּרְמֹז בְּאֶצְבַּע: &quot;שִׁמְשׁוֹן, קְרַב הֵנָּה</p>
</blockquote>

<blockquote>
<p>עֵת רָצוֹן עַתָּה לִי, שְׁאַל וְאֶתֵּנָה!&quot;</p>
</blockquote>

<blockquote>
<p>– &quot;הָהּ, מַשָּׂא שֵׁשֶת זְכָרִים אֶשָּׂא עַל גַּבִּי,</p>
</blockquote>

<blockquote>
<p>הִנָּם לְפָנֶיךָ, בָּרְכֵם נָא, רַבִּי!</p>
</blockquote>

<blockquote>
<p>בְּנַפְשִׁי אָבִיא לַחְמִי, אֶעֱמֹל בִּשְׁתֵּי יָדַי,</p>
</blockquote>

<blockquote>
<p>וּלְמִי אֲנִי עָמֵל אִם לֹא לִילָדַי&quot;&#8230;</p>
</blockquote>

<blockquote>
<p>הַבְּכוֹר כִּבְכֹרָתוֹ וְהַצָּעִיר כִּצְעִירָתוֹ,</p>
</blockquote>

<blockquote>
<p>וּכְפֶשַׂע בֵּינֵינוּ וּבֵין כִּסֵּא רַבֵּנוּ,</p>
</blockquote>

<blockquote>
<p>וַנֵּתַצֵּב וַנִּכּוֹן לְקַבֵּל בִּרְכָתוֹ,</p>
</blockquote>

<blockquote>
<p>כִּשְׁתִילֵי בֵּית אֱלֹהִים, כִּנְטִיעִים מְגֻדָּלִים,</p>
</blockquote>

<blockquote>
<p>עָמַדְנוּ לֹא נַדְנוּ קְרוֹבִים לְשֻׁלְחָנוֹ,</p>
</blockquote>

<blockquote>
<p>לִבֵּנוּ הָגָה אֵימָה, אַךְ גִּבַּרְנוּ חֲיָלִים</p>
</blockquote>

<blockquote>
<p>וְעֵינֵינוּ בִּמְאוֹר פָּנָיו וּבְהַדְרַת זְקָנוֹ –</p>
</blockquote>

<blockquote>
<p>וּמִי יוּכַל, אַחַי, מִי יָדַע יְשׂוֹחֵחַ? –</p>
</blockquote>

<blockquote>
<p>אִם לֹא זְכִיתֶם לִרְאֹות שָׁוְא אַגֶּדְכֶם, אֵפוֹא:</p>
</blockquote>

<blockquote>
<p>פָּנָיו זָרְחוּ מַמָּשׁ כַּשֶּׁמֶשׁ וְכַיָּרֵחַ</p>
</blockquote>

<blockquote>
<p>וְהַשְּׁכִינָה, כִּבְיָכֹל, רָכְבָה עַל כְּתֵפוֹ.</p>
</blockquote>

<blockquote>
<p>אָז יָרִים שׁוּב גַּבּוֹתָיו, סֵתֶר פַּחַד וְאֵימָה,</p>
</blockquote>

<blockquote>
<p>וְעֵינַיִם מִתַּחַת לָהֶן – כּוֹכְבֵי חֶסֶד בְּהִלָּם,</p>
</blockquote>

<blockquote>
<p>הִבִּיט בָּנוּ בְרַחֲמִים וַיְמַלֵּל בְּשָׂפָה בְּרוּרָה:</p>
</blockquote>

<blockquote>
<p>&quot;שִׁמְשׁוֹן, שֵׁשֶׁת בָּנֶיךָ &#8216;שִׁשָׁה סְדָרִים&#8217; הֵמָּה,</p>
</blockquote>

<blockquote>
<p>אַל תִּדְאַג לָהֶם, שִׁמְשׁוֹן, אֵל שׁוֹמְרָם וּמַצִּילָם,</p>
</blockquote>

<blockquote>
<p>הוּא יִגְאָלֵם מִכָּל-רָע וְהָיוּ לוֹ יְהוּדִים כְּשׁוּרָה.</p>
</blockquote>

<blockquote>
<p>וּלְאִשְׁתְּךָ הַכְּשֵׁרָה תֹאמַר: אַשְׁרֵי הַבֶּטֶן</p>
</blockquote>

<blockquote>
<p>שֶׁהָרְתָה כָאֵלֶּה מִגָּדוֹל וְעַד קָטָן.</p>
</blockquote>

<blockquote>
<p>הֵם קוֹשְׁרִים לָכֶם עֲטָרָה, בְּרָא מְזַכֶּה אַבָּא,</p>
</blockquote>

<blockquote>
<p>שִׁמְשׁוֹן וְיֶנְטֶה מְזֻמָּנִים לָעוֹלָם הַבָּא&quot;.
<br><br />
שָּמְעוּ זֹאת אֲבוֹתַי וַיְנֻחְמוּ, וַתְּחִי רוּחָם,</p>
</blockquote>

<blockquote>
<p>וַיִּהְיוּ בְנֵיהֶם הֲגִיגָם בַּעֲמָלָם וּבְנוּחָם.</p>
</blockquote>

<blockquote>
<p>בְּשַׁבָּת בַּצָּהֳרַיִם בַּעֲלוֹתָם עַל מִטָּתָם</p>
</blockquote>

<blockquote>
<p>לָקְחָה פַעַם אָזְנִי שֶׁמֶץ מִשִּׂיחָתָם:</p>
</blockquote>

<blockquote>
<p>– &quot;שִׁמְשׁוֹן, אַתָּה יָשֵׁן? אֲנִי לִישֹׁן לֹא אוּכָלָה,</p>
</blockquote>

<blockquote>
<p>חֲזֹר לְפָנַי, שִׁמְשׂוֹן, עַל דִּבְרֵי הָ&#8220;רַבִּי&#8221;,</p>
</blockquote>

<blockquote>
<p>לֹא יָגַעְנוּ לָרִיק, שִׁמְשׁוֹן, לֹא יָלַדְנוּ לַבֶּהָלָה,</p>
</blockquote>

<blockquote>
<p>יְהִי מְבֹרָךְ שִׁמְךָ, אֵל יִשְׁעִי וּמִשְׂגַּבִּי!</p>
</blockquote>

<blockquote>
<p>הֵם קוֹשְׁרִים לָנוּ כֶתֶר, וּבֶן-זְקוּנֵנוּ יוֹנָה</p>
</blockquote>

<blockquote>
<p>יִקְבַּע בַּכֶּתֶר אֶת הַמַּרְגָנִית הָאַחֲרוֹנָה&#8230;</p>
</blockquote>

<blockquote>
<p>יָשֵׁן אַתָּה, שִׁמְשׁוֹן? מַהֵר תִּשְׁלַם הָעֲטָרָה,</p>
</blockquote>

<blockquote>
<p>הַשָּׁבוּעַ נִכְנָס יוֹנָה לִלְמֹד גְּמָרָא;</p>
</blockquote>

<blockquote>
<p>מְלַמְּדוֹ מְהַלְּלֵהוּ, כִּי הוּא הַטּוֹב בַּבָּנִים,</p>
</blockquote>

<blockquote>
<p>לוּ יִחְיֶה לְפָנֵינוּ לְאֹרֶךְ יָמִים וְשָׁנִים!</p>
</blockquote>

<blockquote>
<p>מָחָר, אַל-נָא אֲחַלֵּל בִּדְבַר שְׂפָתַיִם</p>
</blockquote>

<blockquote>
<p>אֶת-הַשַּׁבָּת הַקְּדוֹשָׁה, אֶקְנֶה לוֹ מִכְנָסַיִם,</p>
</blockquote>

<blockquote>
<p>גַּם נְעָלִים אֶקְנֶה לוֹ, אִם יִרְצֶה הַשֵּׁם וּבְלִי נֶדֶר,</p>
</blockquote>

<blockquote>
<p>וְאַל יֵבוֹשׁ כִּי יְדַבֵּר אֶת-חֲבֵרָיו בַּחֶדֶר;</p>
</blockquote>

<blockquote>
<p>שִׁמְשׁוֹן, יָשֵׁן אַתָּה?&#8230;&quot; – כָּכָה עַל מִשְׁכָּבָהּ</p>
</blockquote>

<blockquote>
<p>מִלְּטָה אִמִּי מַשָּׂא עֲלִיצוּת לְבָבָהּ;</p>
</blockquote>

<blockquote>
<p>עוֹד זְמָן רַב הִתְרוֹצְצָה, חִשְּׁבָה חֶשְּבּוֹנוֹתֶיהָ</p>
</blockquote>

<blockquote>
<p>בְּמִטָּתָהּ הַפְּרוּקָה הַנּוֹאֶקֶת תַּחְתֶּיהָ,</p>
</blockquote>

<blockquote>
<p>כְּמוֹ לֹא מָצְאוּ עַצְמוֹתֶיהָ הַשְּׁבוּרוֹת מְנוּחָה</p>
</blockquote>

<blockquote>
<p>עַד אִם שָׂחָה עִם לְבָבָהּ וְהוֹצִיאָה כָל-רוּחָהּ,</p>
</blockquote>

<blockquote>
<p>וְלֹא יָדְעָה כִּי קַדִּישָׁהּ עוֹמֵד בְּהֵחָבֵא</p>
</blockquote>

<blockquote>
<p>וּלְכָל הֶגֶה מִפִּיהָ כַּצִּפּוֹר לְבָבוֹ,</p>
</blockquote>

<blockquote>
<p>מִתְחַמֵּם כְּנֶגֶד אוּרָהּ בַּסֵּתֶר וְנָמוֹג</p>
</blockquote>

<blockquote>
<p>מִפְּנֵי שֶׁמֶשׁ רַחֲמֵי אֵם הַמְחַמֵּם בְּלֵב עָמֹק</p>
</blockquote>

<blockquote>
<p>וּמֶה עָלַץ לִבִּי, מָה רִנְּנוּ עַצְמוֹתַי</p>
</blockquote>

<blockquote>
<p>בְּשָׁמְעִי כִּי פִיהָ יַגִּיד תְּהִלּוֹתַי.</p>
</blockquote>

<blockquote>
<p>הֶאָח, חִישׁ אֶתְפַּשֵּׁט אֶת בְּגָדַי הַבָּלִים</p>
</blockquote>

<blockquote>
<p>וְאֶתְחַדֵּשׁ כַּנֶּשֶׁר – מִכְנָסַיִם וּנְעָלִים</p>
</blockquote>

<blockquote>
<p>וּבְבוֹאִי בְּשָׁלוֹם אֶל מִכְנָסַי וּנְעָלַי</p>
</blockquote>

<blockquote>
<p>עוֹד אוֹסִיפָה אֵיטִיבָה אָרְחוֹתַי וּמַעֲלָלַי,</p>
</blockquote>

<blockquote>
<p>אֶשְׁקְדָה יוֹמָם וְלַיְלָה עֱדֵי הַשְׁלִימִי</p>
</blockquote>

<blockquote>
<p>הָעֲטָרָה הַשְּׁמוּרָה לְרֹאשׁ אָבִי וְאִמִּי,</p>
</blockquote>

<blockquote>
<p>תֵּדַע אִמִּי, תֵּדַע, כִּי לֹא לָרִיק חֶלְדָהּ,</p>
</blockquote>

<blockquote>
<p>כִּי לֹא יֵבוֹשׁוּ לָנֶצַח הַבּוֹטְחִים בְּיַלְדָהּ.</p>
</blockquote>

<blockquote>
<p>וּבְמוֹצָאֵי אוֹתָהּ שַׁבָּת, אַחֲרֵי הַבְדָּלָה,</p>
</blockquote>

<blockquote>
<p>כְּשֶׁבֶת עִמָּנוּ בִמְסִבַּת רֵעִים אַחַת</p>
</blockquote>

<blockquote>
<p>הַשּׁוֹחֵט ר' אַהֲרֹן, וַעֲשַׁן מִקְטַרְתּוֹ עָלָה</p>
</blockquote>

<blockquote>
<p>עִם הֶבֶל הַחַמִּין עַד שְׁמֵי הַקּוֹרָה,</p>
</blockquote>

<blockquote>
<p>יוֹשֵׁב לוֹ כְדַרְכּוֹ וּמְסַפֵּר בְּנַחַת,</p>
</blockquote>

<blockquote>
<p>כְּשֶׁבֹּהֶן יְמִינוֹ תְקוּעָה לוֹ בַחֲגוֹרָה,</p>
</blockquote>

<blockquote>
<p>מַעֲשִׂים בְּצַדִּיקִים וַחֲסִידִים יְסוֹדֵי עוֹלָם,</p>
</blockquote>

<blockquote>
<p>שֶׁלֹּא יָדַע אִישׁ דַּרְכָּם וּבֶן-אָדָם מִשְׁעוֹלָם,</p>
</blockquote>

<blockquote>
<p>מִסְתַּתְּרִים בִּמְעָרוֹת וּמִתְבּוֹדְדִים בַּעֲלִיּוֹת,</p>
</blockquote>

<blockquote>
<p>עוֹסְקִים בַּתּוֹרָה וְיוֹשְׁבִים בְּתַעֲנִיּוֹת,</p>
</blockquote>

<blockquote>
<p>יְמוֹתֵיהֶם תְּפִלָּה וְלֵילוֹתֵיהֶם קִינָה</p>
</blockquote>

<blockquote>
<p>עַל חֻרְבַּן בֵּית-הַמִּקְדָּשׁ וְעַל גָּלוּת הַשְּׁכִינָה;</p>
</blockquote>

<blockquote>
<p>וְשׁוּב מַעֲשִׁים בִּקְדוֹשִׁים, אַנְשֵׁי שֵׁמוֹת וּפְלָאִים,</p>
</blockquote>

<blockquote>
<p>תַּקִּיפִים בִּשְׁמֵי מָרוֹם, אֲרָיוֹת וּלְבָאִים,</p>
</blockquote>

<blockquote>
<p>מַקְפִּיצֵי הָאָרֶץ, רוֹאִים וְאֵינָם נִרְאִים,</p>
</blockquote>

<blockquote>
<p>נִיד עַפְעַפֵּיהֶם – צָו, מִצְוָתָם – גְּזֵרַת עִירִין,</p>
</blockquote>

<blockquote>
<p>מַבַּט עֵינָם – בָּרָק, הֶבֶל פִּיהֶם – שַׁלְהֶבֶת,</p>
</blockquote>

<blockquote>
<p>יָנוּס מִגַּעֲרָתָם גַּם מַלְאַךְ הַמָּוֶת – – –</p>
</blockquote>

<blockquote>
<p>בְּמוֹצָאֵי אוֹתָהּ שַׁבָּת, עֵת רָצוֹן וִידִידוּת,</p>
</blockquote>

<blockquote>
<p>לְבַב מִי נִבָּא לוֹ, אוֹ מִי חָשׁ עֲתִידוֹת</p>
</blockquote>

<blockquote>
<p>כִּי קְרוֹבָה כֹה הָרָעָה לָבֹא מְהֵרָה</p>
</blockquote>

<blockquote>
<p>וּקְטֹן יַלְדֵי שִׁמְשׁוֹן יוּטַל לְאֶרֶץ גְּזֵרָה. – – –</p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/6309">https://bybe.benyehuda.org/read/6309</a></div></body></html>