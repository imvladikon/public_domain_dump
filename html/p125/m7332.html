<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קין</title>
	<meta name="author" content="חיים יעקב בן ברוך אונגר"/>
</head>
<body>

<h1 id="קַיִןחייםיעקבאונגר">קַיִן / חיים יעקב אונגר</h1>

<blockquote>
<p>עֵת הֶבֶל אָחִיו הַמֵּת רָאָה קַיִן,</p>
</blockquote>

<blockquote>
<p>פַּלָּצוּת אֲחָזַתּוּ, רְעָדָה וָפַחַד:</p>
</blockquote>

<blockquote>
<p>הֵן אָבִי וְאִמִּי יִדְרְשׁוּ מֶנִּי יַחַד,</p>
</blockquote>

<blockquote>
<p>לְהָבִיא לָהֶם אָחִי, אָבַד כְּמוֹ רֶגַע;</p>
</blockquote>

<blockquote>
<p>כִּי אָדָם זוּלָתִי עֲלֵי תֵבֵל אַיִן,</p>
</blockquote>

<blockquote>
<p>מִי בִלְתִי יֵדַע אִם קָרָהוּ פֶגַע?</p>
</blockquote>

<blockquote>
<p>אָנוּס, הֲלֹא הָאָרֶץ רַחֲבַת יָדַיִם,</p>
</blockquote>

<blockquote>
<p>אַרְחִיק נְדֹד, מְקוֹם לֹא תְשׁוּרֵנִי עֵינֵמוֹ.</p>
</blockquote>

<blockquote>
<p>אַךְ חִישׁ נִרְאָה אֵלָיו אֵל מִשָּׁמַיִם:</p>
</blockquote>

<blockquote>
<p>אִם תַּעַזְבֵם, תִּסָּתֵר מִפָּנֵימוֹ,</p>
</blockquote>

<blockquote>
<p>הֲגַם מִפָּנַי תִּסָּתֵר, קְצַר אַפַּיִם?</p>
</blockquote>

<blockquote>
<p>אִם יֵחָבֵא אִישׁ בִּמְצֻלּוֹת בְּמַחֲשַׁכִּים,</p>
</blockquote>

<blockquote>
<p>הֲלֹא אֶמְצָאֵהוּ בְמִסְתַּר הַמַּעֲמַקִּים? –</p>
</blockquote>

<blockquote>
<p>נִקְמַת דַּם נָקִי נָקַם אֵל הַפַּעַם,</p>
</blockquote>

<blockquote>
<p>הַמְּרַצֵּחַ וְאַדְמָתוֹ קִלֵּל בְּזַעַם,</p>
</blockquote>

<blockquote>
<p>צוּר! שָׁאַל קַיִן, מִי גִלָּה אַשְׁמָתִי?</p>
</blockquote>

<blockquote>
<p>מִי זֶה וְאֵיזֶה הוּא, הִגִּיד לְךָ רִשְׁעָתִי?</p>
</blockquote>

<blockquote>
<p>הִנֵּה אֲבוֹתַי לֹא יֵדְעוּ אִתִּי מְאוּמָה,</p>
</blockquote>

<blockquote>
<p>כִּי בְהֶבֶל אָחִי אֶת יָדִי שָׁלַחְתִּי,</p>
</blockquote>

<blockquote>
<p>וְאַתָּה סַכֹּתָ לְךָ בְעָנָן וְתַעֲלֻמָּה,</p>
</blockquote>

<blockquote>
<p>מֵאַיִן תֵּדַע כִּי דָמוֹ שָׁפַכְתִי? –</p>
</blockquote>

<blockquote>
<p>בַּעַר! עָנָהוּ אֵל, חֲסַר לֵב וָדַעַת,</p>
</blockquote>

<blockquote>
<p>הֲלֹא אֲנִי בָרָאתִי אֶרֶץ וָשָׁמַיִם,</p>
</blockquote>

<blockquote>
<p>אֲנִי אֶסְבְּלֵם, אֲנִי אֶשָּׂאֵם עַל</p>
</blockquote>

<blockquote>
<p>כַּפַּיִם.</p>
</blockquote>

<blockquote>
<p>וְעוֹדְךָ שֹׁאֵל, אִם נַפְשִׁי כֹל יֹדַעַת? –</p>
</blockquote>

<blockquote>
<p>אִם כֹּל, אָמַר קַיִן, תִּשָׂא בָרָמִים</p>
</blockquote>

<blockquote>
<p>הַעֲווֹנִי גָדוֹל מִנְּשׂוֹא, צוּר עֹלָמִים?</p>
</blockquote>

<blockquote>
<p>הַתֵּבֵל וְכָל צְבָאָהּ תִּתְמֹך יָדֶךָ,</p>
</blockquote>

<blockquote>
<p>וְאַשְׁמַת חֹטֵא אֶחָד תִּכְבַּד עָלֶיךָ?</p>
</blockquote>

<blockquote>
<p>וַיֹּאמֶר אֱלֹהִים: כִּי פִשְׁעֲךָ הוֹדִיתָ,</p>
</blockquote>

<blockquote>
<p>וּבְכָל לְבָבְךָ נִחַמְתָּ אֲשֶׁר עָשִׂיתָ;</p>
</blockquote>

<blockquote>
<p>לָכֵן לֹא יָבֹא עָלֶיךָ שׁוֹד וְקָרֶץ</p>
</blockquote>

<blockquote>
<p>אַךְ נֶצַח נָע וָנָד תִּהְיֶה בָּאָרֶץ. –</p>
</blockquote>

<blockquote>
<p>בְּכָל מָקוֹם אֲשֶׁר תִּדְרֹךְ כַּף רַגְלוֹ שָׁמָּה,</p>
</blockquote>

<blockquote>
<p>תִּתְמֹטֵט הָאָרֶץ, תִּרְעַד הָאֲדָמָה.</p>
</blockquote>

<blockquote>
<p>מִפָּנָיו יָנוּסוּ כָל חַיְתוֹ יַעַר.</p>
</blockquote>

<blockquote>
<p>כְּמֵחָגָא נוֹרָאָה, סֹעָה וָסַעַר.</p>
</blockquote>

<blockquote>
<p>אֵלֶּה לָאֵלֶּה בִּרְעָדָה יוֹדִיעוּ:</p>
</blockquote>

<blockquote>
<p>&#8220;הִנֵּה קַיִן, הֹרֵג אָחִיו&#8221;, יַשְׁמִיעוּ.</p>
</blockquote>

<blockquote>
<p>אַךְ הָאוֹת, שָׂם לוֹ אֱלֹהִים עַל הַמֶּצַח,</p>
</blockquote>

<blockquote>
<p>יִשְׁמֹר אֶת נַפְשׁוֹ מִכָּל שֹׁד וָרֶצַח. –</p>
</blockquote>

<blockquote>
<p>וּבִדְמָעוֹת שָׁלִישׁ כְּמַיִם מֻגָּרִים,</p>
</blockquote>

<blockquote>
<p>מֵעֹמֶק לֵב רַגָּז יוֹצִיא הַדְּבָרִים:</p>
</blockquote>

<blockquote>
<p>אָנָה אֵלֵךְ, אֶסָּתֵר מֵרוּחֶךָ?</p>
</blockquote>

<blockquote>
<p>אָנָה אֶבְרַח, אֵחָבֵא מִפָּנֶיךָ?</p>
</blockquote>

<blockquote>
<p>אִם אֶסַּק שָׁמַיִם, שָׁם הֲדַר כְּבֹדֶךָ</p>
</blockquote>

<blockquote>
<p>אַצִּיעָה שְׁאֹל מִתַּחַת, שָׁם הִנֶּךָ.</p>
</blockquote>

<blockquote>
<p>אִם עַל כַּנְפֵי שַׁחַר אֶגְבַּהּ לָשָבֶת,</p>
</blockquote>

<blockquote>
<p>אוֹ אֶשְׁכְּנָה בְאַחֲרִית יָם בִּתְהוֹם צַלְמָוֶת,</p>
</blockquote>

<blockquote>
<p>גַּם שָׁם אַתָּה. גַּם שָׁם יְמִינְךָ תֹאחֲזֵנִי,</p>
</blockquote>

<blockquote>
<p>גַּם שָׁמָּה תִגְרַת יָדְךָ לֹא תַרְפֵּנִי.
<br></p>
</blockquote>

<h2 id="א.">א.</h2>

<blockquote>
<p>בְּנֵי בְלִי שֵׁם לְהַבְאִישׁ רֵיחֵךְ כַּיּוֹם יִתְפָּרָצוּ</p>
</blockquote>

<blockquote>
<p>בְּעֵינֵי תֹעֵי לֵב, פֹּרְעֵי מוּסָר וְשָׂטֵי כְּזָבִים;</p>
</blockquote>

<blockquote>
<p>פִּימוֹ יִפְעֲרוּ לִבְלִי חֹק וְחָת רֵיקִים שׁוֹבָבִים,</p>
</blockquote>

<blockquote>
<p>וְלַאֲשֶׁר יְכֻנֶּה בְּשֵׁם יְהוּדִי לְשׁוֹן תַּרְמִית יֶחֱרָצוּ.
<br><br />
עַל צְפוּנֵי אֵל אֶחָד בְּפַחֲזוּתָם יִתְיָעָצוּ</p>
</blockquote>

<blockquote>
<p>בְּסוֹד חֹשְׁבֵי עָמָל וְאָוֶן, אֹהֲבֵי אֲשִׁישֵׁי עֲנָבִים;</p>
</blockquote>

<blockquote>
<p>אָמְרוּ: &#8220;נַשְׁבִּיתָה מִגּוֹי זִכְרָם וְהָיוּ שְׁבָבִים&#8221;,</p>
</blockquote>

<blockquote>
<p>וּבְזַעַם לְשׁוֹנָם עֲצַת קְדוֹשׁ יִשְׁרָאֵל יִנְאָצוּ. –
<br><br />
הִתְחוֹלְלִי נָא לְמֵפֵר מַחְשְׁבוֹת בַּדִּים וּרְהָבִים,</p>
</blockquote>

<blockquote>
<p>חֲבִי כִמְעַט רֶגַע עַד אֲשֶׁר יָשׁוּבוּ הֶעָבִים,</p>
</blockquote>

<blockquote>
<p>וּמִטָּהֳרֵךְ יַזְהִיר כַּשֶּׁמֶשׁ בַּצָּהֳרָיִם.
<br><br />
אָז יִתְּבֹּשְשׁוּ שׂוֹטְנַיִךְ הָרַבִּים וְהָעֲצוּמִים,</p>
</blockquote>

<blockquote>
<p>עֵינֵימוּ תִפָּקַחְנָה וְיֵדְעוּ כִּי הֵם עֲרוּמִּים,</p>
</blockquote>

<blockquote>
<p>יָשִׂימוּ יָד לְפֶה וְיִתְחַבְּאוּ בַיַּרְכָּתָיִם.
<br></p>
</blockquote>

<h2 id="ב.">ב.</h2>

<blockquote>
<p>בְּנֵי בְלִי שֵׁם יְחַרְחֲרוּ בְשִׁקְרֵיהֶם רִיב וּמַשְׂטֵמָה,</p>
</blockquote>

<blockquote>
<p>עַל כְּבוֹדֵךְ יִשְׁפְּכוּ בוּז, יְקִימוּךְ לָמוֹ לְמַטָּרָה,</p>
</blockquote>

<blockquote>
<p>יַתְעוּ אֶת הָאסַפְסֻף לְתַאֲוָה שְׁפָלָה וָזָרָה,</p>
</blockquote>

<blockquote>
<p>לָבֹז יְגִיעֵךְ וְחֵיֻלֵךְ, לְהַגְלוֹתֵךְ גָּלוּת שְׁלֵמָה.
<br><br />
קוֹל שׁוֹט בְאָזְנַיִךְ, קוֹל הָאֲבָנִים בַּמַּרְגֵּמָה,</p>
</blockquote>

<blockquote>
<p>בְּיַד שֹוֹדְדִים מְזַעְזְעִים, יִשְׂחֲקוּ לְמַפַּח נֶפֶשׁ מָרָה,</p>
</blockquote>

<blockquote>
<p>הַמְּשַׁחֲרִים לַטֶּרֶף כִּזְאֵב עֲרָבוֹת בַּקָּרָה,</p>
</blockquote>

<blockquote>
<p>אֲשֶׁר לִבָּם לֵב אֶבֶן, מָלֵא אַכְזְרִיּוּת חֵמָה. –</p>
</blockquote>

<blockquote>
<p>דּוֹמִי נָא וְאַל תָּפוּנִי! הֶאָפֵס כָּל יֶשַׁע?</p>
</blockquote>

<blockquote>
<p>הֲשָׁכַח עֶלְיוֹן עַמּוֹ, הַמְּחֻקֶּה עַל כַּפָּיִם?</p>
</blockquote>

<blockquote>
<p>אוֹ אַיֵּה אְלֹהֵי הַמִּשְׁפָּט, הַמְּתָעֵב רֶשַׁע?
<br><br />
אָכֵן עָנְיֵךְ יִרְאֶה הַיּשְׁבִי בַשָּׁמָיִם,</p>
</blockquote>

<blockquote>
<p>אֶנְקָתֵךְ יִשְׁמַע בַּמָּרוֹם עַל כָּל דְּבַר פֶּשַׁע,</p>
</blockquote>

<blockquote>
<p>וְיוֹסִיף שֵׁנִית יָדוֹ לִישׁוּעָתָה כִפְלָיִם.
<br></p>
</blockquote>

<h2 id="ג.">ג.</h2>

<blockquote>
<p>בְּנֵי בְלִי שֵׁם, הַמְּאַבְּדִים הוֹן בֵּיתָם בַּעֲצַלְתָּיִם,</p>
</blockquote>

<blockquote>
<p>יְחַפְּשׂוּ מוּמֵךְ בַּנֵּרוֹת וּבְפָנִים נִזְעָמִים;</p>
</blockquote>

<blockquote>
<p>פֶּתַע יְבַקְּשׁוּ תֹאֲנָה וְיָשִׂימוּ עֲלִילוֹת דָּמִים,</p>
</blockquote>

<blockquote>
<p>לְמַעַן תֵּת לְחֵרֶם וְלִמְשִׁסָּה פְלִיטֵי אֶפְרָיִם.
<br><br />
רַגְלֵי נְקִיִּים חִנָּם הֻגָּשׁוּ לִנְחֻשְׁתָּיִם</p>
</blockquote>

<blockquote>
<p>וּמַלְאָךְ אַכְזָר יְשֻׁלַּח בִּמְרוּדִים נִפְעָמִים,</p>
</blockquote>

<blockquote>
<p>לַעֲשׂוֹת בָּהֶם שְׁפָטִים רָעִים וּמִשְׁטַח חֲרָמִים</p>
</blockquote>

<blockquote>
<p>עַל פִּי עֵד בְּלִיַּעַל חֲסַר לֵב וּטְמֵא שְׂפָתָיִם. –
<br><br />
אַל נָא תִתְמוֹגְגִי! הֲלֹא מְשׁוֹפְטֵךְ וְשָׂהֳדֵךְ בַּמְּרוֹמִים?</p>
</blockquote>

<blockquote>
<p>עֲצַת נִפְתָּלִים יְסַכֵּל, יַשְׁקִיט רִגְשַׁת עָרִיצִים,</p>
</blockquote>

<blockquote>
<p>הַמּוֹרִים חִצִּים וָמָוֶת לְלֵב יִשְׁרֵי דֶרֶךְ.
<br><br />
יַחְדָּו יָסֻפוּ אַנְשֵׁי דָמִים וּפָרִיצִים,</p>
</blockquote>

<blockquote>
<p>הַטֹּמְנִים פַּחַת וָפָח לְבָרֵי לֵב וּשְׁלוֹמִים,</p>
</blockquote>

<blockquote>
<p>וְלַאֲבִיר יַעֲקֹב תֵּאתֶה תְּהִלָּה וְתִכְרַע כָּל בֶּרֶךְ.
<br></p>
</blockquote>

<h2 id="ד.">ד.</h2>

<blockquote>
<p>בְּנֵי בְלִי שֵׁם הַיּוֹשְׁבִים בְּסוֹד הַיּוֹעֲצִים וְהַמְּחֹקְקִים,</p>
</blockquote>

<blockquote>
<p>אֵיד הַיְּהוּדִים יְבַקְּשׁוּ בְשִׁגָּעוֹן וּבְעֲוֶּרֶת;</p>
</blockquote>

<blockquote>
<p>לָחֹק חִקְקֵי אָוֶן יֶהֱמָיוּן כְּדֻבִּים שֹׁקְקִים,</p>
</blockquote>

<blockquote>
<p>בִּשְׂפָתָם חֲרָבוֹת וְעַל לְשׁוֹנָם כְּגָפְרִית בֹּעֶרֶת.</p>
</blockquote>

<blockquote>
<p>&#8220;לְכוּ מֵעִמָּנוּ&#8221;, יִנְהָקוּ,, לְכוּ זָרִים, בֹּקְקִים,</p>
</blockquote>

<blockquote>
<p>פֶּן בְּיָד רָמָה נְכַבֶּה גַּחַלְתְּכֶם הַנִּשְׁאֶרֶת.</p>
</blockquote>

<blockquote>
<p>&#8220;לָנוּ הַמָּיִם&#8221;, יִגְעֶה כָּל חֶבֶר הַלֹּקְקִים,</p>
</blockquote>

<blockquote>
<p>&#8220;לָנוּ הָאָרֶץ וְלָכֶם מְאֵרָה וּמִגְעֶרֶת&#8221;.
<br><br />
הֵרָגְעִי וְלִבֵּךְ אַל יֵרַךְ מִשְּׁאוֹן הַשּׁוֹנִים.</p>
</blockquote>

<blockquote>
<p>זִכְרִי נָא, מִי הוּא זַךְ בִּרְאִי נֶפֶשׁ שְׁחַרְחֹרֶת?</p>
</blockquote>

<blockquote>
<p>עַל מִי לֹא יֵרֵד רִיר מְשֻׁגָּעִים וּגְאֵיוֹנִים?
<br><br />
אֲבָל קָרוֹב יוֹם נִפְלָם, יוֹם נָקָם וּבִקֹּרֶת,</p>
</blockquote>

<blockquote>
<p>בְּטֶרֶם לֶדֶת חֹק תֹּאבַד תּוֹחֶלֶת הָאוֹנִים</p>
</blockquote>

<blockquote>
<p>וּמוֹטָם יִנָּתֵק כְּהִנָּתֵק פְּתִיל הַנְּעֹרֶת.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="http://benyehuda.org/">פרויקט בן-יהודה באינטרנט</a>.  הוא זמין תמיד בכתובת הבאה:<br /><a href="https://bybe.benyehuda.org/read/7332">https://bybe.benyehuda.org/read/7332</a></div></body></html>